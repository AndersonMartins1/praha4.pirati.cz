# Celý klub Pirátů Praha 4 absolvuje jednání zastupitelstva distančně, vadí mu ohrožení zdraví zastupitelů během vrcholu pandemie

*10. března 2021* - **Zastupitelský klub Piráti Praha 4 absolvuje dnešní zastupitelstvo MČ Praha 4 v distančním režimu. Klub takto reaguje na fakt, že jím předložené návrhy na širší umožnění distanční účasti byly smeteny ze stolu. Vzhledem k přetrvávající pandemické situaci a zatím rekordnímu počtu nakažených nepovažuje klub osobní setkání několika desítek zastupitelů a úředníků za zodpovědné.**

*„Je pro nás naprosto šokující, že koalice vůbec nebere v úvahu, že jsme druhý týden v lockdownu, jehož cílem je maximálně snižovat mobilitu Pražanů, aby došlo k potlačení masivního šíření viru Covid-19. Příklady řešení jsou všude kolem nás – například učitelé se s distanční výukou musejí vyrovnávat již téměř rok. Naše radnice má nejspíš dojem, že koronavirus v Praze 4 neexistuje,“* říká předseda zastupitelského klubu Pirátů Adam Jaroš.

Praha 4 epidemiologickou situaci ignoruje již delší dobu. Koalice trvá na osobních jednáních výborů, komisí či jednání redakční rady městského časopisu Tučňák. Přitom mnoho účastníků z řad zastupitelů, úředníků i občanů patří kvůli věku či zdravotnímu stavu do nejvíce ohrožené skupiny osob. Prostory, ve kterých jednání probíhají, jsou, co se místa týče, nedostačující, takže dodržování rozestupů a důkladné větrání je takřka nemožné. Vzhledem k aktuální koncentraci viru v populaci je tak téměř jisté, že koalice tímto přístupem aktivně podporuje šíření viru na Praze 4.

*„Nedokážeme pochopit, že MČ je ochotná vystavovat zastupitele a zaměstnance úřadu zvýšenému riziku nákazy, když je laboratorními rozbory již dokázáno, že na území Prahy je dominantní britská mutace, která se vyznačuje větší nakažlivostí a těžším průběhem i pro mnohem mladší ročníky než u původní varianty viru. Už před několika měsíci jsme navrhovali změnu jednacího řádu, která by umožňovala se na aktuální situaci včas připravit. Místo toho koalice vše řeší na poslední chvíli a zcela nedostatečně,“* říká k tomu zastupitel Tibor Vansa.

**Kontakt pro média:**
**Tibor Vansa,** zastupitel MČ Praha 4, tel: +420 776 555 622; mail: tibor.vansa@pirati.cz
**Michal Polák**, Media manažer KS Praha, tel: +420 608 517 127; mail: michal.polak@pirati.cz
