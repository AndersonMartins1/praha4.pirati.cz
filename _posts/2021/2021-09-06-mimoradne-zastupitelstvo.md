---
layout: post
category: CLANKY
title: Starostka Prahy 4 prodává městský pozemek, neví o tom její rada ani zastupitelstvo
date: 2021-09-05T12:00:00.000Z
author: Tibor Vansa
authorId: tibor.vansa
image: posts/mimoradne-zastupitelstvo.jpg
tags:
  - mimoradne zastupitelstvo
  - pochybeni starostky
  - prodej pozemku
---

*Praha, 6. září 2021* - Opozice na Praze 4 podala žádost o mimořádné zasedání zastupitelstva. Hodlá na něm přijmout usnesení, že starostka Prahy 4 Irena Michalcová (ANO) překročila své kompetence a podle právních posudků porušila zákon tím, že bez vědomí rady či zastupitelstva městské části započala proces prodeje městského pozemku.

*„Máme konkrétní důkazy o tom, že paní starostka Michalcová oznámila Hlavnímu městě Praze záměr městské části prodat městský pozemek a že podepsala souhlas se stavebním řízením. Problém je v tom, že městská část Praha 4, resp. její rada ani zastupitelstvo, o tom nic neví. To je podle našich právních posudků v rozporu se zákonem,“* říká předseda Starostů a nezávislých na Praze 4 Lukáš Zicha.

A není to jediný přešlap, kterého se starostka Michalcová ve stejné kauze dopustila. *„Ačkoliv si Praha 4 nechala vypracovat aktuální odhad tržní ceny pozemku, paní starostka navrhuje kupní cenu téměř o třináct milionů korun nižší. Ať už je to její záměr nebo chyba, jedná se o obrovské pochybení, které svědčí o nekompetentnosti a neslučuje se s výkonem funkce starosty,“* dodává Zicha.

Protože je téměř jisté, že navzdory své křehkosti a díky přeběhlíkům koalice svou starostku podrží, nebude se opozice snažit o její odvolání. *„Místo toho budeme požadovat zrušení těchto záměrů a její omluvu občanům za to, že vědomě a opakovaně překračovala své kompetence,“* říká Tomáš Kaplan předseda zastupitelského klubu STAN/KDU-ČSL.

*„Radnice je uvězněna v nevýhodném 30letém nájmu, a nyní se chystá témuž kmotrovi prodat za hubičku jediný pozemek, který by jí v budoucnu umožnil výstavbu vlastní budovy,"* uvádí za Piráty Tibor Vansa, předseda Pirátů Prahy 4.

*„Prodej pozemku s funkcí veřejné vybavenosti zamítlo Zastupitelstvo hlavního města Prahy již v roce 2016 poté, co byl realizován nelegální prodej. Coby starosta městské části jsem vracel peníze za nelegální prodej uskutečněný mým předchůdcem. Ukazuje se, že koalice ANO, ODS, TOP09 podporovaná přeběhlíky a SPD pokračuje v kmotrovské politice. Jen Palounka nahradil současný majitel radnice,”* dodává Petr Štěpánek, předseda Zelených na Praze 4.

Mimořádné zastupitelstvo Prahy 4 se bude konat v následujících dvou týdnech.

**Kontakt pro média:**<br>
**Tibor Vansa,** zastupitel MČ Praha 4, tel: +420 776 555 622; mail: tibor.vansa@pirati.cz<br>
**Michal Polák**, Media manažer KS Praha, tel: +420 608 517 127; mail: michal.polak@pirati.cz<br>
