---
layout: post
category: blog
title: >-  Piráti Praha 4 na mimořádném zastupitelstvu chtějí odvolat starostku kvůli nákupu předražené dezinfekce a pochybným zakázkám na IT systémy.
date: '2020-05-26 08:20am'
author: Jan Hora
authorId: jan.hora
image: audit.jpg
tags: verejne zakazky mimoradne zastupitelstvo odvolani starostky radnice 
---

*Praha 26. 5. 2020* - **Vzhledem k množství pochybení během posledních měsíců v oblasti zadávání zakázek a nedostatečnému řešení situace s koronavirem na Praze 4 opozice navrhuje na mimořádném zasedání zastupitelstva odvolání starostky Ireny Michalcové (ANO), které se koná ve středu 27. května. Důvodem jsou některé nákupy Prahy 4 z poslední doby. Zakázky podle zjištění Pirátů vyhrávají firmy personálně či finančně spojené s ODS a TOP09.**

Poté, co Rada MČ Praha 4  zrušila otevřené zadávání veřejných zakázek malého rozsahu, je tu zpět praxe soutěžení těchto  zakázek jenom oslovením vybraných firem, přičemž klíč výběru firem není veřejný. *“Tento způsob zásadně zvyšuje riziko uzavírání zakázaných dohod mezi oslovenými dodavateli o tom, kdo z nich podá jakou nabídku. Bez možnosti důkladné kontroly průběhu soutěže tak roste pravděpodobnost zmanipulování zakázky ve prospěch konkrétní firmy, což zásadně znevěrohodňuje celý proces zadání a soutěžení veřejné zakázky,”* popisuje výhrady Pirátů zastupitel Jan Hora.

Nedávno byla uzavřena smlouva za 187 tisíc korun na upgrade počítačů na OS Windows 10 s firmou EUROCHIP. Jednatelem společnosti vzniklé před 11 měsíci je Radek Zápotocký, dlouholetý starosta za ODS v obci Jesenice, který jinak podniká v oboru autodopravy a autoškoly. Radnice má navíc k podobnému účelu smlouvu se společností SOLIDEA, která zná úřad i jeho IT systémy a dané úkony může zajistit. “Třešničkou na dortu je fakt, že firma SOLIDEA byla taktéž vyzvána k podání nabídky na službu, kterou už pokrývá její aktuální smlouva, nabídla však vyšší cenu než firma EUROCHIP. Očividně na existenci stávající smlouvy někdo zapomněl a nad celým postupem při zadání této zakázky tak zůstává rozum stát. Když je jediným kritériem nabídnutá cena, může firmy z oboru porazit garážová firma s nulovou historií, jejíž majitel má vazby na některou z koaličních stran. Kompetence dodavatele kritériem evidentně nebyla a troufám si tvrdit že kvalita dodaných služeb bude podle toho vypadat,” říká zastupitel Hora.

Dalším příkladem je zakázka na [elektronický systém objednávání občanů](https://www.praha4.cz/k-uzavreni-smlouvy-na-Inteligentni-system-objednavani-obcanu-do-spravnich-agend-ISOSA-dodavka-provoz-a-podpora-mezi-BSS-Praha-s-r-o-V-Holesovickach-1451-20-180-00-Praha-8-IC-28207611-a-mestskou-casti.html)  za  téměř 2 miliony pro firmu [BSS Praha](https://www.hlidacstatu.cz/hledat?q=ico:28207611), v minulosti [sponzorující ODS](https://www.hlidacstatu.cz/subjekt/28207611). Navzdory doporučení komise pro IT se úřad rozhodl pro nový drahý systém, místo modernizace stávajícího. Radnice obdržela dvě varianty závazné nabídky na inovaci systému stávajícího dodavatele, obě do 200 tisíc korun. Kromě nižší ceny lze současný systém napojit na celoměstský Portál Pražana, což nové řešení od firmy BSS Praha neumožňuje. Městská část tedy zaplatí vysokou cenu  s výhledem dalších výdajů na propojení s Portálem Pražana.

Pirátský zastupitel Tibor Vansa podal trestní oznámení kvůli podezření ze spáchání trestného činu porušení péče řádného hospodáře z nedbalosti. Trestní oznámení se týká zakázek na dodání dezinfekce na ruce za 700 tisíc korun, které v březnu a dubnu získala firma Rychle uklidit, jejímž majitelem a jednatelem je Martin Rezek, bývalý zastupitel za ODS v Praze 15. Za cenu zhruba 500 korun za půllitrovou lahvičku dezinfekce nakoupila městská část 1184 kusů. Stejná společnost také dezinfikovala budovu úřadu za 517 tisíc korun. *„Zakázky byly poskytnuty s cílem obohacení dotyčné firmy. Z tohoto důvodu se jedná ze strany úřadu MČ Praha 4 minimálně o trestný čin porušení péče řádného hospodáře z nedbalosti. Mohli si ověřit i jiné subjekty. Například v Praze 15 podobný nákup zvládli o 30 procent levněji,“* uvedl  Vansa. To jsou jenom některé z [kauz](https://denikn.cz/259822/smlouvu-za-1999999-milionu-dostala-advokatni-kancelar-blizka-top-09-vazby-nehraly-roli-rika-mistostarosta/), na které Piráti či ostatní opoziční zastupitelé v posledním období upozornili a na řádném zastupitelstvu v polovině května jsme nedostali žádné odpovědi, které by věc vysvětlily

Apelujeme na radu, aby zavedla on-line jednání komisí rady a zavedla transparentní soutěže i u veřejných zakázek malého rozsahu.  Ideální postup je velmi jednoduchý, odstraňuje problémy s kvalitou zadávací dokumentace i pochybnosti o kvalifikaci dodavatele či způsobu výběru vítěze zakázky:

* Záměr k zakázkám tohoto typu má být předán k připomínkování příslušným komisím, tak aby bylo možné zdokonalit jak zadání, tak kritéria pro výběr vítěze - tak aby byl maximalizován užitek pro městskou část z realizace zakázky a minimalizováno riziko výběru nekvalitního dodavatele
* Zakázka samotná má být soutěžena otevřeně a zcela transparentně, a to včetně uveřejnění na obvyklých místech - to umožní všem firmám splňujícím kritéria ucházet se o zakázku. Pro úřad to znamená bohatší výběr z nabídek a ve výsledku většinou i nižší cenu, kterou musí zaplatit. Taktéž to umožňuje v případě potřeby stanovit přísná kritéria pro kvalifikaci realizačního týmu, což je nezbytné například při realizaci opatření z oblasti kybernetické bezpečnosti

Součástí zakázky má být i popis cílového stavu - tak aby bylo možné vyhodnotit, zda byl záměr úspěšný a prostředky efektivně vynaložené. Tak může jak příslušný  radní, tak i kdokoliv jiný  ověřit výsledek a v případě, že realizace záměru nebyla 100% úspěšná, může navrhnout opatření potřebná k tomu, aby se příští záměr podařilo realizovat lépe, rychleji nebo efektivněji. 

**Kontakt pro média:**
**Jan Hora**, zastupitel MČ Praha 4, tel: +420 775 608 734; mail: jan.hora@pirati.cz
**Michal Polák**, PR Manažer KS Praha, tel: +420 608 517 127; mail: michal.polak@pirati.cz

