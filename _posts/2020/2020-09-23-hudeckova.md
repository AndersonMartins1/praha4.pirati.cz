---
layout: post
category: CLANKY
title: Praha 4 zatajovala několik měsíců podklady pro stavbu za nejméně 100 milionů, Piráti žádají projednání na středečním zastupitelstvu
date: 2020-09-23
author: Petra Rejchrtová
authorId: petra.rejchrtova
image: hudeckova.jpg
tags: 
  - hudeckova
  - socialni sluzby
  - zastupitelstvo
  - radnice
---

*23. září 2020* - **Praha 4 se pustila do přípravy domu sociálních služeb Hudečkova za zatím očekávaných 100 milionů. Zastupitelům a členům komise však do poslední chvíle zatajovala materiály a obstrukcemi se snažila vyhnout povinnosti informovat občany. Vedení vydalo podklady pouhý den před jednáním zastupitelstva.**

Praha 4 obnovila myšlenku domu sociálních služeb v Hudečkově ulici a zahájila jeho přípravu. V rozpočtu je na přípravu plánováno 8 milionů Kč, samotná stavba je odhadována na minimálně dalších 100 milionů. Při tak vysoké částce je nestandardní, že členové odborných týmů a Komise zdravotně sociální a rodinné politiky nedostali podklady a nemají je ani zastupitelé, příslušný radní a odbory úřadu.

Nejprve o projektu měly rozhodovat odborné týmy jmenované radou MČ Praha 4. V nich však z neznámých důvodů nebyly zastoupeny všechny zastupitelské kluby. Členové týmů nedostali podklady s předstihem, aby si je mohli prostudovat. Poprvé viděli navržené studie až na samotném jednání, které bylo pro veřejnost uzavřené.

Dále se vybranou studií zabývala po soustředěném tlaku opozice i Komise zdravotně sociální politiky za účasti veřejnosti. Ani tentokrát přes opakované žádosti zastupitelé, ani členové z řad veřejnosti podklady k projektu nedostali.

*„Materiály jsme si vyžádali z titulu funkce zastupitelů. Odbor sociální i investic a ani gesční radní Josef Svoboda studie prý nemají k dispozici. Jediný, kdo je údajně má, je radní Filip Vácha, který ale na naše žádosti nereagoval,“* říká Petra Rejchrtová, zastupitelka za Piráty.

Piráti Praha 4 byly poté nuceni jako poslední instanci požádat o studii podle zákona 106/1999 Sb. (informační zákon). Ani tentokrát podklady nepřišly a městská část se uchýlila k obstrukcím. Úřad požádal o zaplacení za skenování podkladů, které prokazatelně má v digitální podobě. Ani po zaplacení poplatku 142 korun vedení radnice podklady nedodalo. Úřad otočil až v momentě, kdy Piráti požádali o zařazení bodu na program zastupitelstva.

*„Tohle zatajování důležitých materiálů a obstrukční jednání považujeme za nepřijatelné, obzvláště při rozhodování o zakázce za více než 100 milionů. Budeme žádat, aby byla celá záležitost projednána na středečním zastupitelstvu,“* dodává předseda zastupitelského klubu Adam Jaroš.

**Kontakt pro média:**<br>
**Petra Rejchrtová**, zastupitelka MČ Praha 4, tel: +420 775 118 171; mail: Rejchrtova.Petra@seznam.cz<br>
**Michal Polák, Media manažer KS Praha**, tel: +420 608 517 127; mail: michal.polak@pirati.cz<br>
