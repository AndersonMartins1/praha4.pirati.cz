---
layout: post
category: blog
title: >-  
  Piráti: Koalice v Praze 4 dojednána. Městskou část bude spravovat koalice vítězných Pirátů a nezávislých, Praha 4 sobě - Zelení a nezávislí a Společně pro Prahu 4 (STAN a Lidovci) 
date: '2018-10-12 00:01am'
author: Tibor Vansa
authorId: tibor.vansa
image: posts/dohoda.png
tags: vyjednavani koalice praha4 
---

<i> Praha 12. 10. 2018. V Praze 4 dnes bylo ukončeno povolební vyjednávání. "Chtěli jsme přesně zrcadlit magistrátní koalici, ale koaliční partneři preferovali jiný formát," komentuje výsledek jednání pirátský lídr Tibor Vansa. </i>

Piráti přistoupili na nabídku Praha 4 sobě a výměnou za post starosty přijali čtyři místa radních s přednostním výběrem gesce. Starostou Prahy 4 tak opět bude Petr Štěpánek. Zbývá doladit přesné znění programu a pravidla koaliční spolupráce. 
Programově byl nejspornější bod dopravy, kde Piráti prosazovali vyváženost cyklistické a automobilové dopravy. Z postu místostarosty bude kompromisní řešení realizovat lídr Tibor Vansa.  Otevřenou radnici a digitalizaci státní správy, nejdůležitější bod Pirátů, bude mít na starosti Jan Hora. Nezávislá zastupitelka Petra Rejchrtová, která získala na společné kandidátce nejvíce preferenčních hlasů, bude radní pro územní rozvoj. Naprostou transparentnost výběrových řízení a investic městské části bude zajišťovat z pozice radního právník a manažer Matej Šandor. 
Školství, nejdůležitější kompetenci městské části, bude vést místostarostka za Praha 4 Sobě - Zelení a nezávislí Iva Kotvová. Sociální záležitosti bude z pozice radního řešit lidovec Josef Svoboda. Starostové se 4 zastupiteli získali 2 radní a uvolněného zastupitele. Nepřáli si dohodnutá jména zveřejnit, protože o nich ještě budou vést interní jednání. 

Také Piráti museli přistoupit na některé náročné kompromisy. "Průběh výběrového řízení na prodej 4-energetické a.s. nadále považujeme za velmi nešťastný. Petr Štěpánek však z ekologických důvodů bezpodmínečně trvá na bezemisním způsobu dodávání tepla. To městskou část staví do nepříjemné pozice, kdy je reálný pouze jeden zájemce o koupi. V případě obnovení výběrového řízení tak nelze očekávat ekonomicky lepší nabídku. Z toho důvodu budeme hledat právně čistý způsob, jak 4-energetickou a.s. prodat za nabídku vzešlou z aktuálního výběrového řízení" vysvětluje Tibor Vansa.

Opozice (ODS, ANO 2011 a TOP 09) dostane v komisích 3 předsednická křesla z 9. Piráti však trvají na tom, aby byly obsazeny odborníky na danou problematiku.

O této dohodě bylo podepsáno memorandum, jehož kompletní znění si můžete prohlédnout na našich stránkách 
[zde](https://github.com/pirati-web/praha4.pirati.cz/blob/gh-pages/assets/img/posts/memorandum.pdf.tmp). 

