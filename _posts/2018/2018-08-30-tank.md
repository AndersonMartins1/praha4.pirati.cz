---
layout: post
category: blog
title: >-
  Kdo si hraje nezlobí?
date: '2018-08-30 00:01am'
author: Tibor Vansa
authorId: tibor.vansa
image: posts/tank.jpg
tags: smart city
---

<b> "Kdo si hraje, nezlobí." říká moudré rčení. U politiků to ovšem tolik neplatí, protože jejich hračky nefinancují
rodiče, ale občané. </b>

Piráti dlouhodobě kritizují aktuální pojetí projektů Smart cities, které spočívá v nákupu
drahých hraček od spřátelených dodavatelů. Zdá se, že hlavním kritériem primátorky Adriany Krnáčové bylo,
aby se u daného "smart" objektu šlo vyfotit a byl do voleb hotový - nejznámějším příkladem takového objektu jsou chytré
lavičky. Zřejmě nejabsurdnější nápad, autonomní bojové vozidlo na ochranu
civilního obyvatelstva, se však zrodil na Praze 4. Protože si také rádi hrajeme a bylo
nám líto, že se s touto hračkou nemohou zastupitelé a občané vyfotit, rozhodli jsme se pro
naši předvolební kampaň vyrobit model v měřítku 1:1. 

Nejprve jsou ale na místě detaily tohoto “smart” nápadu. 
Jeho autorem je zastupitel Ivo Vaněk, který získal za podpory stávající koalice teplé placené
místečko předsedy výboru pro energetické úspory. Tento výbor se scházel zhruba jednou za rok,
předseda měl k dispozici asistentku a výbor tak stál městský rozpočet 1,5 milionu korun ročně, než
ho letos konečně zrušili. Jeho předseda nebyl schopen předložit za celou dobu jediný
projekt, který by mu výbor schválil, pouze generoval bláznivé nápady. Jedním z takových nápadů
bylo provozování autonomního bojového vozidla polostátní firmy
VOP CZ. Pan Vaněk byl přitom zároveň placen jako její obchodní poradce, a proto byl v naprosto
ukázkovém střetu zájmů. Vozidlo mělo být z veřejných peněz provozováno pouze na
neveřejných komunikacích (Úřad vlády, Pražský hrad, Lánský zámek, ZOO Praha, ...) a zajišťovat:
 - bezemisní noční hlídky a ochranu perimetru
 - bezemisní zásobování a kurýrní služby
 - bezemisní přepravu imobilních pacientů, nebezpečného a objemného materiálu a těžkých břemen

Na druhý absurdní příklad fungování současné radnice jsme narazili, když
jsme chtěli prověřit strukturu platů jeho zaměstnanců. Protože jsme měli důvodné podezření,
že hlavní kvalifikací nejlépe placených zaměstnanců je jejich stranická knížka, požádali jsme
o zveřejnění platu nejlépe placeného zaměstnance dle typu pozic - vedoucí odboru, referent,
asistentka apod. Jde o naprosto běžný dotaz. Podobný přehled si nechá od personálního odboru
předložit každé nové vedení firmy a jak jsme později zjistili, nechala si ho před 4 lety
předložit i současná koalice.

Radnice nám z různých důvodů odmítla dokumentaci vydat.
Nejprve zkusili ochranu soukromí zaměstnanců. To jim neprošlo, neboť jsme
nechtěli vědět konkrétní osoby, jen nejvyšší plat. Dále tvrdili, že já jako předseda Pirátů
nejsem dostatečně známá osobnost. Takže Jaromíru Jágrovi by informaci vydali? Toto
zdůvodnění se odvolací instanci také nepozdávalo. Zkusili tvrdit, že neplním roli hlídacího
psa demokracie a že taková informace občany vlastně vůbec nezajímá. Naštěstí ani s tím neuspěli. 

Když už jim došly výmluvy, rozhodli se, že nás to přijde alespoň pořádně
draho. V dopise nám oznámili, že kvůli našemu požadavku museli vytisknout 4000 stran výplatních pásek,
jeden nebohý úředník platy v nich uvedené 2,5 týdne opisoval do elektronické tabulky a žádali úhradu nákladů. 
Nad tímto postupem zůstává rozum stát. Nejen že je neuvěřitelně
neefektivní, ale je také protiprávní - výslovně jsme žádali nejprve sdělit výši nákladů,
kterou budou za dotaz požadovat. 

Domluvili jsme si osobní schůzku s nebohým úředníkem, na které se však se ukázalo, že jen blafovali. 
Bohužel se také ukázalo, že takto úřad doopravdy funguje - software pro správu HR je téměř nepoužitelný. 
Vymysleli jsme tedy, jak úředníkovi práci ulehčit a zkrátit na 3 dny. 
Výši platů nejlépe placených zaměstnanců úřadu však dodnes neznáme.

