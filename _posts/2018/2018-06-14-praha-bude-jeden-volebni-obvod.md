---
date:         2018-06-14
category:     blog
tags:         
 - volby
layout:       post
title:        "Piráti odmítli pokřivení volebního systému v Praze, přestože by z něho těžili" 
image:        posts/rozdeleni-prahy.jpg
author:       Adam Zábranský
---

Praha, 14. června 2018 – Na červnovém zasedání pražského zastupitelstva ad-hoc koalice ODS, ANO a TOP 09 chtěla schválit, že v říjnových komunálních volbách bude Praha rozdělena do 7 volebních obvodů. Návrh nakonec neprošel o jediný hlas.

> „Více volebních obvodů pokřivuje poměrný systém, protože zvýhodňuje velké strany,“ kritizoval návrh předseda pirátského klubu v pražském zastupitelstvu Adam Zábranský.

V systému 7 obvodů je přirozená volební klauzule mnohem vyšší než 5 % stanovených zákonem, protože v každém obvodu je pouze 9 mandátů. Velké strany tak ve volbách získají neúměrně více mandátů, než by odpovídalo poměrnému systému, a strany s podporou pod 10 % se do zastupitelstva vůbec nedostanou.

> „Pirátům by se při pohledu na volební průzkumy více volebních obvodů vyplatilo, ale rozhodně nesouhlasíme s tímto krokem namířeným vůči menším stranám. Naši zastupitelé se snažili o zachování poměrného systému a tedy jednoho obvodu,“ dodává kandidát na primátora za Piráty Zdeněk Hřib. 

Návrh nakonec neprošel o jediný hlas. Následně byl schválen původní návrh předložený Radou, který stanoví 1 volební obvod a 65 mandátů.

Na Praze 4 taktéž nebylo dlouho jasné, zda přetrvá rozdělení na 5 volebních obvodů. Protože zde zatím nejsme v zastupitelstvu, snažili jsme se zavedení 1 volebního obvodu podpořit alespoň tímto otevřeným dopisem starostovi Prahy 4: 

<i>V Praze dne 5.6.2018</i>
<br>
<i>Vážený pane starosto,</i>

<i>obracíme se na Vás jako na čelního představitele koalice vládnoucí na radnici Prahy 4. Po mnoho volebních období je Praha 4 ve volbách účelově rozdělena do pěti obvodů - tak, aby menší strany měly co nejvíce ztížené podmínky pro získání zastupitelských mandátů. S touto praxí zásadně nesouhlasíme, vždy jsme prosazovali co nejnižší uzavírací klauzuli. I když nám nyní předvolební preference přisuzují pozici silné strany, která by z vypadnutí slabších soupeřů značně těžila, zůstáváme pevní ve svých názorech. S radostí jsme proto přijali zprávu, že současná rada chce ukončit toto období a navrhne jeden jediný obvod pro celé území Prahy 4. Rádi Vám proto pomůžeme přesvědčit současné zastupitelky, které s námi jednají o možné spolupráci, aby hlasovaly v souladu s programovým postojem Zelených i Pirátů. </i>
<br>
<i>    Dovolili bychom si Vás ale také požádat o laskavost.  V rámci férové soutěže ve volebním klání poskytněte naší straně v časopise Tučňák v rubrice “Názory zastupitelů” stejný prostor jako ostatním stranám zastoupeným v zastupitelstvu. </i>

<i>Děkujeme. </i>
<br>
<i>
Za místní sdružení Piráti Praha 4
<br>
Předseda Tibor Vansa,
Místopředsedové Marek Paris, Alex Mansurov a Jan Hora
</i>

