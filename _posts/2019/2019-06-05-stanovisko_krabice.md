---
layout: post
category: blog
title: >-  
  Stanovisko Pirátů Praha 4 k podpásovce v předsálí Nuselské radnice během zasedání nového zastupitelstva
date: '2019-06-05 00:01am'
author: 
image: posts/stanovisko_krabice.jpg
tags: stanovisko krabice
---

<b>Na zasedání Zastupitelstva MČ Praha 4 v pondělí 3. 6. čekal na pirátské zastupitele při příchodu k jednacímu sálu v  Nuselské radnici pohled na naaranžované krabice, viditelně označené pirátským logem, cenovkou 133 765 Kč a jménem jejich bývalého odborného asistenta. Během jednání se ukázalo, že balíky obsahují kancelářské vybavení nakoupené MČ Praha 4 pro sdílenou kancelář bývalých uvolněných radních. Starostka za asistence médií pak veřejně vyzvala Piráty, aby si toto vybavení od radnice odkoupili. Pirátský zastupitelský klub to považuje za nevhodný vtip. Padlo i trestní oznámení.</b>

Místní sdružení Piráti Praha 4 považuje počin vedení MČ za provokaci s cílem skandalizovat několik členů strany. Jedná se o vybavení společného pracoviště dvou bývalých radních, kteří jako jediní uvolnění radní přistoupili na společné užívání jedné kanceláře. Už jen tím ušetřili radnici nemalé náklady. 

“Vzhledem k tomu, že jsem byl v článku Tomáše Nového na Parlamentních listech ve věci této pseudokauzy přímo jmenován a obviňován z plýtvání veřejnými prostředky, podal jsem dnes u Krajského ředitelství policie v Praze trestní oznámení na neznámého pachatele. Konkrétně na osobu, která na zásilku nábytku, standardní cestou objednanou a dodanou Oddělení hospodářské správy ÚMČ Praha 4, vylepila nálepky zneužívající oficiální logo České pirátské strany a lživě uvádějící, že objednatelem nábytku byla přímo Česká pirátská strana, nikoli ÚMČ Praha 4. Od vedoucí Odboru hospodářské správy i dodavatele nábytku mám potvrzeno, že v okamžiku převzetí zásilky tam žádné takové nálepky rozhodně nebyly,” uvádí Michal Gill, někdejší asistent pirátských radních Prahy 4.

Ve skutečnosti je příběh mnohem méně skandální. Uvolnění pirátští radní, kteří sdíleli jednu kancelář, se potýkali s dosluhujícím a pro každodenní práci ve větším počtu lidí nevhodným vybavením. Radní proto požádali úřad o výměnu nábytku z interních zdrojů. Ten jim však nabídl nákup v cenovém rozpětí 272 000 až 333 144 Kč. S motivací ušetřit úřadu finance nalezli pirátští radní levnější nábytek v ceně 133 765 Kč, čemuž nemohla žádná nabídka vyhledaná úřadem konkurovat. Za tuto cenu byl nábytek také objednán

“Je pro nás překvapením, že paní starostka s třicetiletou praxí ve školství, jak sama říká, se s nabídkou na odkup vybavení neobrátila přímo na nás. Místo toho připustila tento nevybíravě skandalizující, teatrální způsob sdělení. O nabídce na odkup údajně nepotřebného nábytku jsme se totiž dozvěděli za přítomnosti médií právě od ní během veřejného zasedání zastupitelstva. Vzhledem k tomu, že si někdo dal tu práci nalepit na krabice loga Pirátů, můžeme nejspíš očekávat snahu naši úsporu téměř 200 000 Kč prezentovat negativní formou jako novou pseudokauzu.” komentuje počínání nové starostky Ireny Michalcové bývalý pirátský místostarosta Tibor Vansa a pokračuje: “Nemyslím si, že radnice pro nový nábytek nenajde uplatnění. V budově jsou pracoviště, která nejsou uspokojivě vybavena. Nehledě na to, že v řadě objektů by lepší vybavení také jistě jen uvítali.”
