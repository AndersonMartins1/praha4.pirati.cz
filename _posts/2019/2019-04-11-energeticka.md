---
layout: post
category: blog
title: >-  
  Společnost 4-energetická je na prodej
date: '2019-04-11 00:01am'
author: 
image: posts/4energeticka.jpg
tags: 4-energeticka
---

<b>Městská část Praha 4 nabízí k prodeji 100% balík akcií své firmy 4-energetická, a. s., která je hlavním zprostředkovatelem dodávek tepla v Praze 4. Prodej se uskuteční formou otevřeného výběrového řízení.</b>

Po několika měsících příprav byla tento týden zahájena veřejná soutěž na odprodej akcií společnosti 4-energetická, a. s., která na území Prahy 4 zajišťuje dodávky tepla pro více než 250 subjektů, od bytových družstev po školy. Postarali jsme se, aby se informace o soutěži dostala k co největšímu množství potenciálních zájemců. Nabídka byla mimo jiné zveřejněna také v [Obchodním věstníku](http://tinyurl.com/obchodni-vestnik).
 
S oznámením záměru na prodej společnosti jsme zároveň zveřejnili i veškerou smluvní dokumentaci k případnému prodeji tak, aby každý potenciální zájemce už od samého začátku věděl, do čeho jde.
 
“Cílem soutěže je nalézt ekonomicky silného partnera, který umožní další rozvoj společnosti a zlepšení kvality služeb pro obyvatele Prahy 4. Ve snaze udržet koncovou cenu pro spotřebitele co nejníže je tento parametr, společně s nabídkovou cenou za společnost jako takovou, hlavním hodnotícím kritériem,” říká radní pro investice a městské společnosti Matej Šandor (Piráti).
 
Důležitý je rovněž požadavek vyplývající z koaliční smlouvy na nízkoemisní/bezemisní provoz na území MČ Praha 4, tedy tak, aby se činností 4-energetické, a. s. v Praze 4 nezvyšovalo množství emisí.
 
Lhůta pro podání žádosti o zařazení do soutěže je 20. května 2019 a po splnění vstupních parametrů pro účast v soutěži budou moci uchazeči podávat nabídky do 24. června 2019. Na základě provedeného hodnocení je pak schválení prodeje předběžně naplánováno na letošní zářijové zastupitelstvo.

Kontakt: 

Matej Šandor, radní pro investice a majetek, Piráti Praha 4, [matej.sandor@pirati.cz](matej.sandor@pirati.cz)
