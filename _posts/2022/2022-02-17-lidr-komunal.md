---
layout: post
category: CLANKY
title: Piraty na Praze 4 povede do komunalnich voleb Jan Hora
date: 2022-02-15
author: Helena Buchtová
authorId: helena.buchtova
image: posts/honza-hora.jpg
tags: 
  - pirati
  - lidr
  - komunal
  - jan hora

---


*15. února 2022* – *Místní sdružení Pirátů na Praze 4 zvolilo v minulých dnech lídra kandidátky pro podzimní komunální volby. Jan Hora získal většinu hlasů, spolustraníky přesvědčil vizí, podle které je třeba řešit dlouhodobé problémy čtvrté městské části související mimo jiné s rozpočtem, personální politikou, otevřeností veřejných soutěží, nebo správou majetku.*

„Mou vizí je efektivní úřad, který poskytuje občanům služby komfortní formou, pečuje o veřejný prostor, přistupuje k jednotlivým čtvrtím Prahy 4 se znalostí jejich specifických potřeb a podporuje s citem jejich rozvoj tak, aby každá čtvrť byla každý rok o něco lepším místem pro život. Přál bych si, aby Praha 4 byla tou čtvrtí, kde chtějí pražané bydlet a kde chtějí prožít celý svůj život. Jde o dlouhodobý plán přesahující jedno volební období, proto je třeba určit priority, na které se v nadcházejícím volebním období zaměříme, tak abychom se co nejvíce posunuli k naplnění této vize,” popisuje Hora a jako první zmiňuje problematiku přípravy rozpočtu, jeho čerpání a následné kontroly. 
„Klíčovým nástrojem k prosazování mé vize je samozřejmě rozpočet naší městské části. Ten nestačí jen zprůhlednit pro kontrolu zavedením CityVizoru. Je třeba jít mnohem dál a zajistit, že příprava a čerpání rozpočtů bude v mnohém detailnější a bude připravována s důrazem na nabízené služby občanům. Úřad musí být efektivní a musí využívat synergií s hlavním městem i sousedními městskými částmi. Praxe, kdy jen každý rok o nějaké procento zvýšíme výdaje, schodek se zalátá prodejem majetku a úřad funguje dál neefektivně, musí skončit,” dodává Jan Hora s tím, že občané musí v praxi pocítit právě lepší fungování služeb a hladší rozvoj města.
Jediný vyzyvatel Jana Hory, předseda místního sdružení Tibor Vansa, skončil těsně druhý. „Těsný výsledek zároveň ukazuje, že místní Piráti si myslí totéž, co já. Tedy, že se s Tiborem dobře doplňujeme a dohromady budeme skvělý tým,” komentuje výsledky Hora.
Po vítězství Pirátů v předešlých komunálních volbách 2018 zastával Jan Hora pozici radního pro IT.  V současnosti je zastupitelem s gescemi IT a bezpečnost a předsedou komise pro IT a zastupitelem hlavního města Prahy se stejnými gescemi. Je též místopředsedou pražského krajského sdružení a v resortním týmu Vnitro a bezpečnost vede podtým pro zbraně a bezpečnostní materiál.

