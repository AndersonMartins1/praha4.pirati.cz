---
layout: post
category: CLANKY
title: Regulační plány - už žádná překvapení v územním rozvoji
date: 2022-06-13
author: Petra Rejchrtová
authorId: 
image: posts/uzemni-rozvoj.png
tags: 
  - územní plán
  - metropolitní plán
  - petra rejchrtová

---

*13. června 2022* – **Regulační plány - už žádná překvapení v územním rozvoji**

Nikdo nemá rád překvapení v podobě nečekané výstavby ve svém sousedství. Základní pravidla, co se kde smí a nesmí stavět, má určovat územní plán. Praha nyní nový územní plán připravuje a na konci června jsme mohli připomínkovat výsledek téměř desetileté kostrbaté práce. *Metropolitní plán* i po tolika letech stále vzbuzuje rozpaky. Připomínky městské části nebyly z větší části zapracovány, a to jak ty systémové, tak i ty, které se týkají jednotlivých lokalit. Nadále se jedná o vágní a obtížně srozumitelný dokument, který je bez podrobnější územně plánovací dokumentace zejména v rozvojových a transformačních lokalitách obtížně použitelný. Aby bylo naprosto jasné, co se smí v těchto plochách stavět, prosazujeme pořízení tzv. regulačních plánů, které mj. jasně stanoví objem, prostorové uspořádání a výšku výstavby a vytyčí veřejná prostranství a parky. Každý tak bude vědět, co má vyrůst v jeho sousedství a vlastník bude vědět, co smí postavit. Odpadnou tak i roky trvající tahanice na stavebních úřadech.

Pravidla pro rozhodování ve stabilizovaných územích - Hodkovičky, Jiráskova čtvrť a další leží již dávno v šuplíku.

V tomto volebním období jsem ještě jako radní nechala zpracovat **Pravidla pro rozhodování ve stabilizovaných územích**. Jednalo se o pilotní projekt několika lokalit - Hodkovičky, Jiráskova čtvrť, Tempo, Horní Krč, Nad Koupadly a Zátiší. Dokument zpracovává pravidla, která stanovují, co očekává městská část v daném území, a kterými by se měli řídit investoři při svých přestavbách rodinných domů, aby nám tu nevznikaly ve vilových čtvrtích bytové domy, které neúměrně vytěžují pozemky, nerespektují charakter území, likvidují často kvalitní zeleň bez adekvátní náhrady. Pravidla řeší podlažnost, míru využití pozemku, uliční a stavební čáru a další podrobnosti.

Tento dokument měl být představen na Komisi územního rozvoje, připomínkován veřejností a po novém projednání v komisi projednán zastupitelstvem. Nové vedení radnice s nepříliš funkčním radním pro územní rozvoj se neobtěžovalo *Pravidla* zveřejnit. Proč taky. Zřejmě někomu absence pravidel a jasných požadavků vyhovuje. 

Proto jsme se rozhodli je pro vás zveřejnit jako dárek ke čtení přes léto. Soubor můžete stahovat [na tomto odkazu](https://a.pirati.cz/praha4/pravidla-uzemni-rozvoj.pdf) a budeme rádi, když nám k nim pošlete své námět na úpravy a tipy, pro které další oblasti by se měla zpracovat.


**Kontakt pro média:**
**Petra Rejchrtová**, zastupitelka MČ Praha 4, mail: petra.rejchrtova@praha4.cz
**Michal Polák**, Media manažer KS Praha, tel: +420 608 517 127; mail: michal.polak@pirati.cz

